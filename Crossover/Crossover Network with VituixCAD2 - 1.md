#crossover #VituixCAD 

Passive Crossover Network with VituixCAD #1

เอาหละมาเขียนบทความว่าด้วยเรื่องของวงจรครอสโอเวอร์ดูซักตั้งดีกว่า
(เอาจริง ๆ จะเขียนเสร็จในสัปดาห์นี้ไหมนะ - -" )
ถ้าชอบบทความแบบนี้ก็อย่าลืมกด like หรือคอมเม้นต์นะครับ
คนจะได้เห็นกันเยอะ ๆ และ ไม่จม post ของท่านอื่น ๆ ไปอย่างรวดเร็ว : D

คิดว่าจะแบ่งออกเป็นตอนต่าง ๆ ดังนี้นะ

1.  วงจรครอสโอเวอร์คืออะไร และ แนะนำ VituixCAD
2. ฟิลเตอร์พื้นฐาน
3. วงจรครอสโอเวอร์และเฟส
4. วงจรครอสโอเวอร์และอิมพีแดนซ์
5. เรื่องอื่น ๆ เกี่ยวกับวงจรครอสโอเวอร์

ใครมีข้อเสนอแนะหรือมีข้อสงสัยตรงไหนก็สามารถทิ้งไว้คอมเม้นต์ได้
และถ้าเห็นว่าข้อมูลของผมผิดพลาดก็สามารถเสนอแนะกันได้นะครับ

-----
บทความอื่น ๆ
https://docs.google.com/spreadsheets/d/1rxUrbgZ-fHgAC0ry7jyNlXNsLzxi6G1SH0ofxL6onEk/


1. ผมเริ่มเล่าพื้นฐานสำหรับคนที่ยังไม่รู้จักวงจรครอสโอเวอร์ก่อนก็แล้วกัน
วงจรครอสโอเวอร์ จริง ๆ ก็มีเรียกชื่อเรียกหลายชื่ออยู่เหมือนกัน เช่น
- วงจรครอสโอเวอร์
- วงจรตัดแบ่งความถี่
- เน็ตเวอร์ค
- Crossover Network
- X-over 
ในบทความผมเพื่อความเป็นทางการหน่อยจะใช้คำว่าวงจรครอสโอเวอร์ละกันครับ

วงจรครอสโอเวอร์จะแบ่งออกเป็น 2 ประเภท คือ Active และ Passive ต่างกันที่ active crossover จะอยู่ก่อนเข้า Power Amp ส่วน Passive crossover จะอยู่หลังจากออกจาก Power Amp แล้ว ซึ่งเอาจริง ๆ แล้วถ้าสามารถทำ Active crossover ได้จะช่วยลดต้นทุนไปได้มาก ๆ แต่ก็อาจจะต้องทำวงจรที่ยุ่งยากขึ้นอีกหน่อย 
ส่วนในบทความนี้ผมจะพูดถึง Passive crossover เท่านั้น

![[xover-01-01.png]]

2. การทำงานของวงจรครอสโอเวอร์
จริง ๆ แล้วการทำงานของวงจรครอสโอเวอร์ ก็คือการประกอบกันของวงจรกรองความถี่ ซึ่งถ้าแบ่งเป็นประเภทพื้นฐานออกเป็น 2 ประเภท

- วงจรกรองความถี่ต่ำผ่าน หรือ Low pass filter 
- วงจรกรองความถี่สูงผ่าน หรือ High pass filter

ส่วนวงจรกรองความถี่อื่น ๆ ก็จะมีพื้นฐานมาจาก 2 ตัวนี้นั่นแหละ เช่น
เอาวงจรทั้งสองมาต่ออนุกรมกัน เราก็จะได้ วงจรกรองความถี่เลือกผ่าน Band pass filter
หรือถ้าเอาทั้งสองมาต่อขนานกัน ก็จะออกมาเป็น วงจรลดทอนสัญญาณช่วงความถี่ Notch filter

![[xover-01-02.png]]

3. ทำไมถึงต้องใช้วงจรครอสโอเวอร์

- ช่วยป้องกันความเสียหายของดอกแหลมหรือทวิตเตอร์ อย่างที่รู้กันว่าถ้าปล่อยให้ดอกทวิตเตอร์เล่นเสียงต่ำ สิ่งที่ได้ตามมาคือทวิตเตอร์จะไหม้อย่างแน่นนอน

- ช่วยให้ดอกลำโพงแต่ละดอกทำงานได้เต็มประสิทธิภาพ หรือ กล่าวอีกอย่างคือดอกลำโพงแต่ละดอกทำงานอยู่ในช่วงที่มีความเพี้ยนน้อยที่สุด (THD ต่ำที่สุด)

- ช่วยให้ดอกลำโพงแต่ละดอกมีความดังระดับเดียวกัน ส่วนใหญ่แล้วลำโพงวูฟเฟอร์และทวิตเตอร์จะมีระดับความดัง (SPL) ไม่เท่ากัน ซึ่งต้องแก้ด้วยการใส่วงจร Attenuation หรือวงจรลดแรงดันลงไปในครอสโอเวอร์

- เมื่อรวม ๆ กันแล้ววงจรครอสโอเวอร์จะทำให้การตอบสนองความถี่โดยรวมได้สมดุลตลอดทุกย่านเสียงที่มนุษย์ได้ยิน หรือ ทำให้การตอบสนองความถี่เป็นไปตามที่นักออกแบบต้องการ
  ถ้าจะให้เห็นภาพผมขอยกตัวอย่างลำโพงมอร์นิเตอร์ Genelec 8341A SAM ที่ออกแบบการตอบสนองความถี่ตั้งแต่ 40 - 20k Hz ออกมาให้เรียบเป็นไม้บรรทัด (แต่แน่นอนว่าเขาใช้ DSP ด้วยนะ)
  https://www.audiosciencereview.com/forum/index.php?threads/genelec-8341a-sam™-studio-monitor-review.11652/

![[xover-01-03.png]]

4. โปรแกรมที่ใช้ในการออกแบบวงจรครอสโอเวอร์
แน่นอนว่าก็จะมีโปรแกรมคลาสสิกอย่าง XSim หรือโปรแกรมสุด Advance อย่าง LTSpice ที่สามารถใช้ออกแบบวงจรครอสโอเวอร์ได้ 
แต่ผมจะแนะนำให้ใช้ VituixCAD ซึ่งจะมีความสามารถเฉพาะทางในการออกแบบวงจรมากกว่า
ใครยังไม่มีก็สามารถ download และติดตั้งได้จาก link ด้านล่างนี้เลย
https://kimmosaunisto.net/

สำหรับบทความนี้ผมแนะนำให้ติดตั้งโปรแกรมนี้ไว้ได้เลย จะได้ลองทำตามตัวอย่างกันไปครับ

![[xover-01-04.png]]

5. เริ่มใช้โปรแกรม

เนื่องจากโปรแกรมนี้มีส่วนประกอบเยอะ ดังนั้นผมจะขออธิบายเป็นส่วน ๆ ไปครับ

1. ใช้เพิ่มลดดอกลำโพง
2. ใส่การตอบสนองความถี่ (Frequency Response)
3. ใส่อิมพีแดนซ์

แน่นอนว่าส่วนที่ 2 และ 3 นั้นเป็นส่วนสำคัญมากสำหรับการออกแบบวงจรครอสโอเวอร์ แต่ในตอนนี้ผมจะขอข้ามส่วนนี้ไปก่อน

![[xover-01-05.png]]

6. เพิ่ม driver และ ปรับค่า default
- อันดับแรกนี้ผมอยากให้ทุกคนลองกดที่ปุ่ม + (หมายเลข 1) โปรแกรมมันจะถามว่าต้องการเพิ่มดอกลำโพงไหม ให้เราตอบตกลงไป
- ต่อมาผมอย่างให้ลองดับเบิ้ลคลิกที่ช่องในตารางหมายเลข 2 มันจะให้เราแก้ค่าได้
	- ลองเปลี่ยน  Driver #1 เป็น Woofer และ Driver #2 เป็น Tweeter ดูครับ
- คอลัมน์ SPL (dB) และ Z (Ohm) คือค่าเริ่มต้นของความดังและอิมพีแดนซ์ของดอกลำโพง ในกรณีที่ยังไม่มีไฟล์จริง ซึ่งในขั้นตอนนี้ผมอยากให้ทุกคนลองเซต Z ของ Woofer เป็น 4 และค่า SPL ของ Tweeter เป็น 88 ดูก่อนครับ

![[xover-01-06.png]]

7. Tab Crossover
กดไปที่ tab crossover (หมายเลข 1)
จะเห็นหน้าจอด้านซ้ายที่เปลี่ยนไป มี toolbox ให้เราเพิ่ม component ต่าง ๆ เช่น filter, amplifier
แต่ผมจะอธิบายเฉพาะปุ่มเบื่องต้น 5 ปุ่มนี้ก่อน

หมายเลข 2 เพิ่ม ตัวต้านทาน Capacitor
หมายเลข 3 เพิ่ม ลวดตัวนำ Inductor
หมายเลข 4 เพิ่ม ตัวต้านทาน Resistor
หมายเลข 5 เพิ่ม ดอกลำโพง Driver
หมายเลข 6 เพิ่ม กราว Ground (GND)

![[xover-01-07.png]]

8. เพิ่มลำโพงเข้ามาในวงจร
ให้กดไปที่ปุ่มลำโพง (หมายเลข 1) จะเห็นว่าลำโพงจะติดเมาส์ออกมา ให้กดคลิกซ้ายเพื่อวางดอกลำโพงลงในวงจร 

จากนั้นกดที่ปุ่มกราว (หมายเลข 2) แล้ววางต่อจากลำโพงข้างขั้วลบ

จากนั้นกดไปที่จุดสีแดงฝั่งขั้ว + ของ Woofer จะเห็นว่ามีเส้นตรงติดเมาส์ออกมา ให้เราคลิกซ้ายที่จุดสีแดงที่ Signal generator (หมายเลข 3) เมื่อต่อสำเร็จเราจะเห็นกราฟขึ้นมาที่กราฟ SPL (4) และ Impedance (5) 

ต่อไปลองต่อลำโพง Tweeter เข้ากับ Signal generator ดูครับ เวลาต่อเราจะต่อจะเห็นว่าโปรแกรมนี้ยังไม่สามารถต่อจุดกับเส้นได้ เรายังต้องต่อไปที่จุดแดงที่ generator อยู่

ถ้าทำสำเร็จจะเห็นว่ากราฟ SPL (4) จะมีเส้นมากขึ้น ถ้าเอาเมาส์ไปวางบนเส้นโปรแกรมจะบอกว่าเส้นไหนมาจากลำโพงไหน และเส้นไหนเป็นเส้นรวม
ส่วนกราฟ Impedance (5) จะเห็นว่ามันลดลงไป (4 โอม ขนานกับ 8 โอม)

![[xover-01-08.png]]

9. ทดลอง
คราวนี้ลองเพิ่มวงจรตามผมดูครับ 

* กดคลิกขวา เพื่อหมุน component ก่อนที่จะวางลงวงจร
	กดที่ตัวต้านทาน ลากเมาส์เข้ามาในวงจรแล้วคลิกขวาเพิ่มหมุน จากนั้นคลิกซ้ายเพื่อวาง

* ใช้ scroll wheel ของเมาส์เพื่อเปลี่ยนค่า 
	กดที่ component ให้เปลี่ยนสีเป็นสีน้ำเงินก่อน จากนั้นหมุน scroll wheel ขึ้นลงเพื่อเปลี่ยน ค่า 
	
* วิธีเปลี่ยนค่าอีกวิธีนึงคือเปลี่ยนที่ตารางด้านซ้ายล่าง (\*) ตรง ๆ ก็ได้ 

ตอนนี้ผมก็ขอจบไว้เพียงเท่านี้ก่อนครับ จุดประสงค์ของตอนนี้ผมอยากให้ทุกคนคุ้นเคยกับหน้าจอของ VituixCAD ระดับนึงก่อน ในตอนต่อไปผมคงไม่ลงส่วนที่ basic มาก ๆ อย่างปุ่ม LCR และการปรับค่าแล้วนะ
ในตอนนี้ใครมีคำถามหรือติดตรงไหนก็สามารถคอมเม้นต์ถามได้เลยครับ

![[xover-01-09.png]]
